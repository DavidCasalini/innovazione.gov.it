---
layout: post
title: "Innova per l’Italia: la tecnologia e l'innovazione in campo contro l’emergenza Covid-19" 
ref: innovaperlitalia-tecnologia-emergenza-coronavirus
lang: it
excerpt_separator: <!-- MORE -->
asset: <img class="w-100" src="/assets/images/posts/innovaperlitalia.png" alt="Il progetto Innova per l'Italia"/>
pinned: 
categories:
  - highlights
---

_Un nuovo appello alle aziende e enti, per l’utilizzo di tecnologie utili al trattamento e al contenimento del virus._

<!-- MORE -->

“Innova per l’Italia” è una chiamata alle aziende, università, enti di ricerca pubblici e privati e istituti che, attraverso le proprie tecnologie, possono fornire un contributo nell’ambito dei **dispositivi per la prevenzione, la diagnostica e il monitoraggio** per il contenimento e il contrasto del diffondersi del Coronavirus (SARS-CoV-2) sull’intero territorio nazionale.

Il progetto è un’iniziativa congiunta del [Ministro per l’innovazione tecnologica e la digitalizzazione](https://innovazione.gov.it/), del [Ministro dello Sviluppo Economico](https://www.mise.gov.it/index.php/it/) e del [Ministro dell’Università e Ricerca](https://www.miur.gov.it/), insieme a [Invitalia](https://www.invitalia.it/) e alla struttura del **Commissario Straordinario per l'emergenza Coronavirus**.

_La tecnologia e l’innovazione in tutte le sue forme, attraverso processi, prodotti e soluzioni, può contribuire significativamente a rispondere all’emergenza. L’iniziativa [Solidarietà digitale](https://innovazione.gov.it/coronavirus-solidarieta-digitale-in-tutta-italia/) ha già riscosso un successo importante, aiutando le persone ad affrontare meglio il momento difficile che stiamo vivendo, mantenendo per quanto possibile la propria quotidianità. Ora abbiamo nuovamente bisogno di voi, aziende e enti di ricerca, perché **l’innovazione tecnologica può essere la leva per rispondere velocemente a una situazione di crisi** che impatta il nostro Paese in maniera drammatica_.

L’iniziativa “Innova per l’Italia” si inserisce nel solco del [Decreto legge del 16 marzo](https://www.gazzettaufficiale.it/eli/id/2020/03/17/20G00034/sg) ("Cura Italia"), che punta anche sull'innovazione tecnologica per affrontare l'emergenza in corso. Il testo stanzia risorse per il potenziamento del personale e delle strutture sanitarie e prevede **finanziamenti agevolati o contributi a fondo perduto**, tramite Invitalia, destinati alle imprese produttrici di:

- dispositivi medici;
- dispositivi di protezione individuale.

I fondi stanziati, 50 milioni di euro complessivamente, hanno il fine di assicurare la produzione e la fornitura di questi dispositivi (ai valori di mercato correnti). Inoltre il decreto prevede che, fino al termine dello stato di emergenza, è consentito **produrre mascherine chirurgiche anche in deroga alle norme vigenti** purché nel rispetto delle linee guida dell'Organizzazione Mondiale della Sanità e in conformità alle attuali evidenze scientifiche.

## Gli obiettivi

Il nostro Paese deve affrontare un’emergenza alla quale tutto il mondo non era preparato. Per questo ci troviamo davanti alla necessità di approntare tutti i mezzi e le soluzioni possibili, in particolare negli ambiti:

- **prevenzione** (es. DPI quali mascherine chirurgiche,  mascherine FFP2/FFP3);
- **diagnostica** (es. tamponi);
- **trattamento** (es. respiratori artificiali per le unità di terapia intensiva);
- **monitoraggio** (es. i dati diffusi per il monitoraggio dei casi e la loro evoluzione).

A questo scopo, “Innova per l’Italia” invita all’azione tutte le aziende e gli enti che possono contribuire, attraverso:

1. **Il reperimento, l’innovazione o la riconversione industriale delle proprie tecnologie e processi**, per accrescere la disponibilità di:
  - dispositivi di protezione individuale, in particolare mascherine chirurgiche, mascherine FFP2/N95 con e senza filtro, mascherine FFP3/N99 conforme con Dir. 93/42 CEE, direttiva europea 89/686, e EN149:2001+A1:2009 o equivalenti;
  - produzione dei sistemi complessi dei respiratori per il trattamento delle sindromi respiratorie, inclusi tutti gli elementi che compongono il sistema complesso in cui i respiratori si inseriscono (valvole, display, …).

  Per questo motivo ci rivolgiamo alle aziende che già producono questi beni oppure quelle che, ad esempio, possano convertire la propria produzione tessile per la manifattura di mascherine adatte agli scopi medici e nel rispetto degli standard necessari, oppure che possano sfruttare la propria capacità di produrre materiali adatti alla produzione o al funzionamento dei respiratori artificiali. 

2. Il reperimento di kit o tecnologie innovative che facilitino la **diagnosi del Covid-19** in termini di:
  - tamponi e elementi accessori;
  - strumenti per la diagnosi facilitata e veloce, nel rispetto degli standard di affidabilità richiesta.
  
  Per questo motivo ci rivolgiamo alle aziende che operano nella produzione dei tamponi adatti alla diagnosi del Covid-19 così come quelle che potrebbero indirizzare la produzione. Ci rivolgiamo anche a quelle aziende che hanno già avviato sperimentazione e innovazione di tecnologie per una diagnosi facilitata e veloce che aiuterebbe significativamente il processo di identificazione rapida della popolazione infetta, dei pazienti in modalità pre-triage, così come di contenimento sia in ottica di breve che di medio termine. 

3. Disponibilità di **tecnologie e strumenti** che, nel rispetto della normativa vigente, **consentano o facilitino il monitoraggio, la prevenzione, il trattamento e il controllo del Covid-19** e l’elaborazione di nuove politiche e misure di governance sociale, in termini di:
  - tecnologie e strumenti per il monitoraggio, la localizzazione e la gestione dell’emergenza;
  - tecnologie innovative per la prevenzione, il trattamento e il controllo della diffusione del Covid-19 nelle sue diverse forme.

  L’innovazione offre strumenti e tecnologie all’avanguardia utili per la prevenzione, il trattamento e il controllo dell’epidemia quali, a titolo esemplificativo, robot che svolgono attività generalmente effettuate dagli operatori sanitari e droni per disinfettare le aree pubbliche e monitorare il rispetto dei presidi sanitari.

  Per questo motivo ci rivolgiamo anche ad **aziende, Università, Enti di ricerca e istituti**, in modo singolo o associato, che hanno già a disposizione piattaforme o le possono in brevissimo tempo adattare, **tecniche e algoritmi di analisi e intelligenza artificiale, robot, droni e altre tecnologie** per il monitoraggio, la prevenzione, il trattamento e il controllo del Covid-19 nel rispetto dei principi della privacy, sicurezza ed etica, che possano essere utilizzati per il supporto ai pazienti così come dalla Protezione Civile e gli altri Enti interessati.
 
## Informazioni per la partecipazione 

Tutte le aziende, le associazioni, le Università, gli Enti di ricerca e gli Istituti hanno la possibilità di aderire compilando un form dedicato nella [pagina dedicata all’iniziativa](https://innovaperlitalia.agid.gov.it/).

Vi preghiamo di aderire in molti ma al tempo stesso **di verificare le finalità e i requisiti** per una reale ed effettiva capacità di contribuire a questo progetto. 

Le proposte verranno analizzate dalla segreteria organizzativa e, se ammissibili, valutate dalla struttura del Commissario Straordinario, che deciderà se attivarsi per i passi successivi mettendosi in contatto con i soggetti proponenti, anche in considerazione della tipologia di proposta e urgenza emergenziale. 

Per alcune tipologie di proposte, le aziende che verranno contattate devono essere in grado di **certificare le proprie attività e produzioni**, tramite opportuna rete di soggetti (ad esempio Università, Enti di Ricerca).  In particolare, per i punti 1 e 2 , in relazione al prevalente impatto sulla produzione industriale, le Università e gli Enti di Ricerca, per la loro rilevante funzione sociale,  scientifica,  tecnologica e di supporto territoriale, potranno supportare le attività di attestazione dei requisiti dei prodotti sviluppati dalla aziende. Le Università e gli Enti di Ricerca disponibili saranno inclusi in un elenco che sarà successivamente condiviso per dare supporto alle aziende rispondenti. La rete di soggetti partecipanti potrà essere successivamente estesa in relazione alle necessità. La Conferenza Rettori Università Italiane e gli Enti di ricerca contribuiscono al coordinamento delle attività.

Ogni contributo che sarà finalizzato attraverso il Commissario Straordinario verrà anche pubblicato [sul sito dell’iniziativa](https://innovaperlitalia.agid.gov.it/).

## Requisiti per la pubblicazione dei servizi

Saranno considerati **solo i servizi e interventi che rispondano ai seguenti criteri**:

- I proponenti siano aziende (startup, PMI, grandi imprese), enti o associazioni (che possono interagire con associati in grado di rispondere a queste esigenze) ove previsto Università e Enti di Ricerca, quindi non singole persone o professionisti.
- Siano concrete proposte realizzabili in tempi compatibili con l’emergenza, pur senza alcun impegno od obbligo.
- Possano mettere a disposizione, autocertificandosi, una componente significativa in termini di capacità produttiva e volumi per l’impiego sul territorio nazionale o a livello regionale.
- Sia esplicitato a quale dei 3 ambiti si desideri aderire tra quelle rientranti nelle categorie proposte nel form.
- La proposta sia corredata da opportuna descrizione e materiale che consenta di valutare in tempi rapidi l’effettiva applicabilità.
- Siano indicati tempi, le modalità e le possibili quantità per la realizzazione della proposta.
- Siano validi per tutto il territorio nazionale o per una o più regioni.
- La descrizione dell’intervento non sia redatta in tono promozionale.
- Preferibilmente, sia previsto un “canale” specifico dedicato all’iniziativa per l’emergenza coronavirus, che includa il top management dell’azienda o Ente.

Se pensate di disporre di una soluzione o di un servizio capace di fare la differenza scriveteci. Grazie!
