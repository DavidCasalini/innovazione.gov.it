---
layout: post
title: "A pieno regime i lavori della Task Force per l’utilizzo dei dati contro il Covid-19 - Le linee guida" 
ref: a-pieno-regime-task-force-dati-covid-19
lang: it
excerpt_separator: <!-- MORE -->
asset: <img class="w-100" src="/assets/images/posts/taskforce.jpg" alt="La task force al lavoro"/>
pinned: 
categories:
  - highlights
---

_Il gruppo di lavoro diviso in otto sottogruppi al lavoro per valutare soluzioni data driven per la gestione e il monitoraggio del Covid-19 a supporto dei decisori politici._

<!-- MORE -->

Sta lavorando a pieno regime la task force [istituita nei giorni scorsi dal Ministro per l’innovazione tecnologica e la digitalizzazione](https://innovazione.gov.it/nasce-la-task-force-italiana-per-l-utilizzo-dei-dati-contro-l-emergenza-covid-19/) per **valutare e proporre soluzioni tecnologiche _data driven_** per affrontare l’emergenza sanitaria, sociale e economica legata alla diffusione del virus SARS-CoV-2 sul territorio italiano.

“[Il gruppo di 74 esperti](https://innovazione.gov.it/DM-task-force/) sta lavorando senza sosta per mettere a disposizione dei decisori politici nel più breve tempo possibile delle soluzioni tecnologiche innovative adatte ad affrontare la situazione di emergenza in cui ci troviamo”, ha detto il ministro Paola Pisano. “Ma il frutto di questo lavoro legato alla diffusione del Covid-19 sarà anche un test su come dovrà essere strutturata una strategia sui dati che supporta il governo nell'analisi di nuove politiche e nella valutazione ex post di politiche che abbiamo intrapreso”.

La task force sta lavorando alla valutazione e allo studio di tecnologie e approcci basati sui dati, attraverso una divisione interna in otto sottogruppi, coordinati da altrettanti esperti:

- **Coordinamento generale delle attività**, coordinato da Paolo De Rosa;
- **Infrastrutture e data collection**, coordinato da Maria Claudia Bodino;
- **Impatto economico**, coordinato da Andrea Roventini; 
- **Web data e impatto socio-economico**, coordinato da Walter Quattrociocchi;
- **Teleassistenza**, coordinato da Anna Ceccarelli;
- **Tecnologie per il governo dell’emergenza**, coordinato da Ciro Cattuto;
- **Big data & AI for policies**, coordinato da Dino Pedreschi;
- **Profili giuridici della gestione dei dati connessa all’emergenza**, coordinato da Guido Scorza. 

A questi gruppi si aggiungono rappresentanti dell’Authority per la Concorrenza e il Mercato, del Garante della Privacy e del Garante delle Comunicazioni, che partecipano ai lavori come osservatori.

Il lavoro della task force valuta l’utilizzo dei dati sotto tutti i punti di vista (privacy, infrastruttura, risvolti economici), al fine di definire una strategia per l’utilizzo dei dati. Uno degli otto gruppi di lavoro si sta occupando specificamente **della valutazione delle applicazioni per la gestione e il monitoraggio dell’emergenza sanitaria in corso**, pervenute con [la Fast Call pubblicata nei giorni scorsi](https://innovazione.gov.it/telemedicina-e-sistemi-di-monitoraggio-una-call-per-tecnologie-per-il-contrasto-alla-diffusione-del-covid-19/). 

“Le applicazioni che ci sono arrivate sono tante ma il genio e la capacità di sviluppo della tecnologia italiana è fonte di grande orgoglio anche questa volta”, afferma ancora Pisano. “Speriamo di poter celebrare per una volta le nostre competenze nella nostra patria e non sentirle raccontare da altri Paesi”. 

La task force basa il proprio lavoro di analisi e valutazione su alcune linee guida operative, che pubblichiamo integralmente.

## Linee guida - Task Force per l’utilizzo dei dati

I componenti della task force COVID-19

	**RITENGONO CHE**
   
- le tecnologie digitali e i dati possano essere democraticamente impiegati a beneficio della salute della collettività, nel rispetto delle libertà e dei diritti fondamentali;
- la lotta contro l'attuale pandemia di COVID-19 e il contrasto agli effetti economici negativi derivanti dalla situazione emergenziale in cui si trova l’Italia, possano essere più agevolmente affrontati con un approccio innovativo basato sull’uso dei dati e delle più moderne tecnologie Big Data e di Intelligenza artificiale;
- l’attuale situazione emergenziale vada fronteggiata sempre nel rispetto della normativa vigente e dei principi generali dell’ordinamento italiano ed internazionale, specialmente con riferimento alla protezione della privacy e dei dati personali;

  **SI IMPEGNANO**
a improntare le attività della task force ai seguenti principi:

** 1. Trasparenza**

Siamo convinti che la trasparenza rappresenti un pilastro essenziale della nostra democrazia, un dovere che non viene meno neppure in una situazione di emergenza come quella che viviamo. 

Per questo, ci impegniamo – con i tempi e le forme compatibili con l’urgenza e la riservatezza delle attività affidateci - a pubblicare i risultati del nostro lavoro e le raccomandazioni che indirizzeremo al Governo e al Ministro per l’innovazione tecnologica e la digitalizzazione. 

Ci impegniamo altresì a fornire una chiara e, per quanto possibile, tempestiva informazione sugli stati di avanzamento più rilevanti delle nostre attività.

Laddove possibile, procederemo a pubblicare dati e documenti in formato aperto in modo da favorirne l’accesso e il riutilizzo. 

** 2. Approccio data driven**

Riteniamo che assolvere il compito  affidato di  aumentare la disponibilità, la capacità operativa e la maturità del settore pubblico e privato nel riutilizzare e agire sui dati per la lotta contro l’emergenza COVID-19 sia possibile nel pieno rispetto dei diritti e delle libertà fondamentali.

Pertanto, ci impegniamo a definire processi di gestione, strutturazione ed elaborazione dati che consentano di:

- porre domande prioritarie sui dati, al fine di facilitare una loro più rapida analisi;
- prendere prontamente le migliori decisioni per la lotta all’emergenza.

** 3. Apertura e collaborazione (coinvolgimento ampio)**

Siamo convinti che nessuno abbia il monopolio delle buone idee e della conoscenza. 

Istituzioni pubbliche e soggetti privati sono chiamati a collaborare, nel rispetto dei diritti e delle libertà fondamentali, nonché delle rispettive prerogative, condividendo dati e conoscenze per consentire a esperti di formulare analisi e modelli per la lotta contro COVID-19.

Ci impegniamo, quindi, a creare e ad ascoltare una comunità più estesa formata non solo dai partecipanti alla task force, ma dai portatori di interesse, civic hacker e da chiunque – condividendo questi principi - sia disponibile a contribuire alla lotta contro COVID-19. 

Apriremo un canale pubblico di interazione che la task force presiederà, facendo tesoro di qualunque aiuto possa provenire da questo canale. 

** 4. Innovazione responsabile**

Il nostro lavoro ha l’obiettivo di migliorare la capacità delle istituzioni di rispondere alla situazione emergenziale, definendo un modello nell’uso delle tecnologie e dei dati a supporto del processo decisionale. 

Ci impegniamo a:

- utilizzare un approccio etico e con al centro l’essere umano “by design”, ponendoci nell’ambito del nostro lavoro le domande relative ai valori umani e sociali che si intendono difendere e perseguire;
- dar conto delle risorse tecnologiche e degli algoritmi impiegati dalla task force seguendo principi di massima trasparenza, massima sicurezza e assunzione di responsabilità.

** 5. Rispetto dei diritti fondamentali**

L’innovazione tecnologica può essere determinante nella risposta delle istituzioni alle situazioni emergenziali, ma i diritti fondamentali dell’individuo non devono mai essere trascurati o, peggio ancora, violati; devono, al contrario, mantenere la loro centralità.  In democrazia, anche nelle emergenze le risposte straordinarie sono legittime proprio perché previste dal regime ordinario e dal quadro delle garanzie inviolabili.

Nell’ambito del nostro lavoro e delle nostre proposte, ci impegniamo a:

- proporre soluzioni e approcci sempre basati su un utilizzo delle tecnologie e dei dati che rispetti le norme e i principi vigenti, evitando ogni forma di discriminazione;
- garantire la centralità del rispetto dei diritti fondamentali, come quello alla protezione dei dati personali, evitando ogni compressione non necessaria e proporzionale delle libertà sulle quali è basata la nostra democrazia;
- proteggere i dati che ci definiscono come cittadini, elettori e lavoratori, per evitare di essere esposti a un potere incontrollabile, quale quello della sorveglianza di massa, della manipolazione politica e della persuasione commerciale.

{:.x-small.text-right}
_Fotografia di [cetteup](https://unsplash.com/@cetteup?utm_source=unsplash&utm_medium=referral&utm_content=creditCopyText){:target="_blank" rel="noopener noreferrer"} su [Unsplash](https://unsplash.com/collections/387607/d-mark-agency?utm_source=unsplash&utm_medium=referral&utm_content=creditCopyText){:target="_blank" rel="noopener noreferrer"}_
