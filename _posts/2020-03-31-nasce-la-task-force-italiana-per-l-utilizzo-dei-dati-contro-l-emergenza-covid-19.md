---
layout: post
title: "Nasce la task force italiana per l’utilizzo dei dati contro l’emergenza Covid-19"
ref: task-force-utilizzo-dati-covid-19
lang: it
excerpt_separator: <!-- MORE -->
asset: <img class="w-100" src="/assets/images/posts/covid.jpg" alt="I dati contro l'emergenza Covid-19"/>
pinned:
categories:
  - highlights
---

_Un gruppo multidisciplinare di esperti al lavoro per valutare e proporre soluzioni tecnologiche data-driven per la gestione dell’emergenza sanitaria, economica e sociale legata alla diffusione del virus SARS-CoV-2._

<!-- MORE -->

Prendono il via i lavori della task force istituita dal [Ministro per l’innovazione tecnologica e la digitalizzazione](https://innovazione.gov.it/) in accordo con il [Ministero della Salute](http://www.salute.gov.it/portale/home.html) per **valutare e proporre soluzioni tecnologiche _data driven_** e affrontare l’emergenza sanitaria, sociale e economica legata alla diffusione del virus SARS-CoV-2 sul territorio italiano. La task force è composta da [un contingente multidisciplinare di 74 esperti]({% link _posts/2020-03-31-DM-task-force.md %}), scelti in collaborazione con il Ministero della Salute, l’[Istituto Superiore di Sanità](https://www.iss.it/) e l’[Organizzazione Mondiale della Sanità](https://www.who.int/) e tra componenti direttamente designati dall'[Autorità  garante della concorrenza e del mercato](https://www.agcm.it/), dall’[Autorità per le garanzie nelle comunicazioni](https://www.agcom.it/) e dal [Garante per la protezione dei dati personali](https://www.garanteprivacy.it/), in base a comprovata esperienza nelle rispettive discipline di riferimento, che partecipano a titolo gratuito. Il compito di questo gruppo di lavoro è **individuare e valutare soluzioni tecnologiche _data driven_** per supportare il Governo e gli altri pubblici decisori nella definizione di politiche di contenimento del contagio da Covid-19.

L’idea su cui si basa la task force è che l'innovazione tecnologica e la digitalizzazione possono dare un contributo significativo attraverso **la raccolta e l’analisi di dati**, nel rispetto delle normative sulla privacy, per l’adozione di tutte le misure necessarie a fronteggiare la crisi in atto. Una corretta gestione e condivisione dei dati può consentire alle istituzioni pubbliche di assumere le decisioni migliori, progettare le azioni più efficaci e fornire servizi sempre più rispondenti ai bisogni ed alle necessità di cittadini ed imprese. Inoltre, l’uso delle tecnologie emergenti (data analytics, big data, intelligenza artificiale) può contribuire in modo significativo a contenere il numero di contagi e agevolare **l’adozione tempestiva delle misure di distanziamento sociale** indispensabili per arginare la diffusione del virus.

## Obiettivi

La task force nasce per:

- **Fare una ricognizione delle diverse soluzioni tecnologiche _data driven_** di supporto al contenimento dell’epidemia di Covid-19. A questo scopo si occuperà anche della valutazione delle proposte che hanno aderito nei giorni scorsi alla [Fast Call per applicazioni e servizi digitali per il monitoraggio dell’emergenza sanitaria]({% link _posts/2020-03-23-telemedicina-e-sistemi-di-monitoraggio-una-call-per-tecnologie-per-il-contrasto-alla-diffusione-del-covid-19.md %}), lanciata dal Ministro per l’innovazione tecnologica e la digitalizzazione a supporto del Ministero della Salute.
- **Studiare e analizzare**, nel rispetto delle normative vigenti sulla privacy e la sicurezza, **i dati provenienti da Pubbliche Amministrazioni e soggetti privati** che riguardano l'emergenza epidemiologica da COVID-19, con specifico riferimento all'ambito sanitario, epidemiologico e socio-economico relativo alla produzione industriale italiana.

Per raggiungere questi obiettivi, la task force dovrà anche occuparsi di:

  1. analisi e studio delle problematiche connesse alla raccolta, conservazione ed elaborazione dei dati relativi all’emergenza in atto **sotto il profilo giuridico, economico, sociale, sanitario ed ambientale**;
  2. **analisi e mappatura delle banche dati** di interesse per gli scopi della task force e dei livelli di interoperabilità esistenti;
  3. analisi e individuazione del **quadro normativo di riferimento nazionale ed europeo** con particolare riferimento alla disciplina in materia di protezione dei dati personali e ricostruzione comparativa delle soluzioni adottate in altri ordinamenti, nel contesto Ue ed extra Ue;
  4. analisi e studio di metodi e strumenti per **la progettazione e l’attuazione di politiche basate sui dati** (_data driven_) e sull’evidenza informativa, sfruttando tecnologie innovative per la raccolta e l’interpretazione di grandi volumi di dati (_big data_).

Per raggiungere queste finalità, le attività della task force sono organizzate in [otto sottogruppi]({% link _posts/2020-03-31-DM-task-force.md %}), che si occuperanno rispettivamente del coordinamento dei lavori, della sistematizzazione della raccolta dati, di un focus sull’impatto economico e su quello sociale, degli aspetti legati alla teleassistenza medica, delle tecnologie digitali per la gestione e il governo dell’emergenza, dell’utilizzo di Big Data e AI a supporto dei decisori politici e infine della definizione dei profili giuridici per la gestione dei dati connessa all’emergenza.
